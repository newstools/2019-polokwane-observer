Die Vryburgers van Pietersburg se 16de jaarlikse wynveiling word volgende Donderdagaand by die Pietersburgklub aangebied en benewens ‘n groot versameling wyne, word daar ook vanjaar drie jagpakette opgeveil.
Die liefdadigheidsprojek is ‘n spanpoging van die Vryburgers van Pietersburg en Robertson en Tafelronde Pietersburg 22 en vanjaar se opbrengs sal oudergewoonte aan Polokwane Nasorgsentrum vir Volwasse Intellektueel Gestremdes, Bella Vista Tehuis vir Bejaardes, Koningskinders, Pietersburg Maatskaplike Dienste en La Wiida Leersentrum vir Kinders met Spesiale Behoeftes en liefda­digheidsorganisasies in die Robertsonomgewing geskenk word.
Volgens Gert Ehlers, een van die organiseerders, sal daar ook geleentheid gebied word aan wynlosies om op die lotte te bie. ‘n Wynlosie kan bestaan uit twee tot vyf kopers wat saamwerk om op die veiling te koop en dit staan die lede van ‘n wynlosie vry om te besluit hoe die lotte onderling verdeel sal word,” sê Ehlers en verduidelik dat die voordeel is dat die lede van ‘n wynlosie ‘n groter verskeidenheid van die lotte kan bekom, sonder om individueel op verskillende lotte te bie.
Voornemende kopers kan van 18:00 registreer en die veiling begin om 18:30. Ligte eetgoed en proewyne sal voorsien word.
‘n Volledige lys met al die beskikbare lotte sowel as die jagpakette kan vooraf van Ehlers bekom word by 082 394 0291.
Storie: BARRY VILJOEN
>>barryv.observer@gmail.com