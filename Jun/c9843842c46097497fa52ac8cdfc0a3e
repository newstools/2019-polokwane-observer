Haar liefde vir perde het vinniger vrugte afgewerp as wat sy verwag het nadat die 15-jarige Carah Koekemoer onlangs Springbokkleure in polocrosse verwerf het en eersdaags Suid-Afrika tydens die 2019 SA vs UK u.16 Tour in Engeland gaan verteenwoordig.
Carah is ‘n graad 9-leerder aan Hoërskool Pietersburg (PHS) en is tydens die onlangse Junior Classics wat in Bethal, Mpumalanga gehou is tot die Springbokspan verkies. Sy is die enigste ruiter van Polokwane wat gekies is en haar spanmaats is van Louis Trichardt, KwaZulu-Natal en Kaapstad afkomstig.
Alhoewel sy sedert sesjarige ouderdom perdry en van sewejarige ouderdom polocrosse beoefen, het sy die afgelope jaar eers ernstig en kompeterend begin deelneem.
“Die gogga het my op ‘n vroeë ouderdom gebyt, maar ek het nooit die sport te ernstig opgeneem nie en grotendeels vir die pret deelgeneem. Die afgelope jaar het ek besef ek kan meer bereik as ek kompeterend deelneem met die gevolg dat die Spingbokkleure as ‘n groot verassing gekom het,” sê Carah.
Haar pa het ook vir baie jare aan dié sport deelgeneem en vandaar haar liefde vir die sport.
Polocrosse in die Verenigde Koninkryk is ‘n baie gewilde sport en Carah verwag dat hulle hul beste voetjie sal moet voorsit as hulle enigsins sukses wil behaal.
“Die Engelse is byna onoorwonne in dié sport en hul perde is in topkondisie. Maar nietemin sien ek baie uit daarna en glo dit sal ‘n belewenis wees en dat ek onmeetbare ondervinding en kennis sal opdoen,” meen Carah.
Al die spelers sal ook tydens die toernooi van perde voorsien word en sy sê almal toets maar die perde om te kyk of hulle gelukkig is en ruil onder mekaar uit totdat elkeen die beste perd het.
Die lekkerste van polocrosse is volgens haar die adrenalien wat konstant deur ‘n mens se liggaam pomp. “Dit is verseker nie ‘n maklike sport om te bemeester nie. Jy moet veelsydig wees om die perd te kan beheer en tegelykertyd jou oog op die bal te hou, te verdedig, aan te val, jou spanmaats dop te hou en dan nog te keer dat jy nie afval nie,” sê Carah.
Sy reken dat ‘n goeie polocrosse-speler iemand is met goeie sportman­gees en die grootste respek vir sy perd het.
Oor sukses tydens die spel sê Carah dat ‘n speler altyd in gedagte moet hou dat dit ‘n spansport is en dat jy man-alleen nie sukses gaan behaal nie. Sy meen dat vaardighede soos hand-oog-kordinasie die meeste ingeoefen moet word om te verseker dat jy die bal telkens raakvang terwyl die perd onder jou woelig is. Verder is sy van mening dat ‘n deelnemer perdfiks moet wees.
“Jy moet baie tyd op jou perd deurbring en sy gewoontes en sy vernuf kan lees. Jou lyf raak seer tydens ‘n wedstryd en as jy nie daaraan gewoond is nie gaan ‘n wedstryd baie lank word.”
Oor die toekoms sê Carah dat sy nou nog meer tyd gaan maak om te oefen – nie net vir die toernooi in Engeland nie, maar vir die pad vorentoe omdat haar doel nou sal wees om jaarliks Springbokkleure te verwerf.
Storie en foto: RC Myburgh
>>rc.observer@gmail.com