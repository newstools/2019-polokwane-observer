Twee graad 7-leerders van Laerskool Pietersburg-Oos, Ilana Ligthelm en Miné Olivier was onlangs betrokke by ‘n aktiwiteitsweek in samewerking met Polokwane Kinder en Gesinsorgvereniging as deel van hul Mnr en Mej Oosskoolprojek.
Die projek, waaraan 20 kinders vanuit die gemeenskap deelneem, het verlede Maandag in aanvang geneem en het elke dag ‘n ander tema en aktiwiteite wat daarop gemik is om die kinders lewensvaardighede te leer terwyl hulle hulle met interessante speletjies besig hou.
Die fokus was op goeie maniere, persoonlike higiëne, op drome en ideale. Daarna was boelies en dwelmgebruik op die program, met ‘n aanbieding oor die grootwordproses en mensehandel as onderwerpe.
Ilana en Miné het badseep, tandeborsels en –pasta, reukweerder en room uitgedeel wat by verlede Maandag se tema gepas het. ‘n Springkasteel het gehelp om van oortollige energie ontslae te raak en almal het die gesigverfsessie terdeë geniet.
Ilana en Miné is dit eens dat dit hul passie is om met kinders te werk en dat dit die rede is waarom hulle dié aktiwiteit gekies het. Hulle gaan ook volgende kwartaal projekte loods om geld in te samel vir behoeftiges.
“Ons wil kinders daarvan bewusmaak dat hulle bo hul omstandighede kan uitstyg en waardige burgers van die land kan word,” meen hulle.
Storie en foto: ENDY SENYATSI
>>endy@observer.co.za