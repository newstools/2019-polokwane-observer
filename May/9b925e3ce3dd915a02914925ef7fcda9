Die 31-jarige Frans Maela wat Vrydag skuldig bevind is aan die verkragting, moord en roof van Tanya Wiers (44) in haar huis in Eduanpark twee jaar gelede, is vanmiddag (Maandag) deur die Limpopo Hooggeregshof ‘n totaal van 65 jaar tronkstraf opgelê.
Met vonnisoplegging het Regter Gerrit Muller gesê Maela het geen berou oor sy dade getoon nie en daarmee saam het die hof se genade vir ‘n ligte vonnis vervaag. Maela is lewenslank op elk van die klagte van moord en verkragting gevonnis plus 15 jaar op ‘n aanklag van roof met verswarende omstandighede. Die vonnisse sal samelopend uitgedien word.
Na die vonnisoplegging het die verdediging ‘n aansoek om verlof tot appél voor die hof gebring waarin die betroubaarheid van sommige van die bewysstukke bevraagteken is. Muller het die aansoek verwerp.
Volgens getuienis het Maela op 7 Februarie 2017 toegang tot Wiers se huis deur die agterdeur verkry. Hy het haar daarna met ‘n mes en skêr aangeval en minstens 30 keer gesteek. Haar oë is ook in die proses uitgesteek. DNA-toetse het daarop gedui dat Maela haar verkrag het. ‘n Tabletrekenaar, selfoon en Wiers se juwele is tydens die ondersoek in ‘n buitebadkamer in die gesin se buurman se erf gevind. Maela is op die toneel gearresteer.
Muller het gesê Wiers se wonde spreek van Maela se direkte opset om haar dood te maak asook die brutaliteit en bose aard van die misdaad en het bevind dat hy permanent uit die samelewing verwyder moet word.
Story: RC Myburgh
>>rc.observer@gmail.com