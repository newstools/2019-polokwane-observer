Uitspraak in die verhoor van Frans Maela (28), wat daarvan verdink word dat hy Tanya Wiers (44) in Februarie 2017 in haar huis in Eduanpark vermoor het, word na verwagting môre (Vrydag) in die Limpopo Hooggeregshof gelewer.
Regter Gerrit Muller het vanoggend (Donderdag) die slotbetoë van die staat sowel as die verdediging aangehoor voordat hy die saak tot môre uitgestel het.
Voor die slotbetoë is Maela se kruisondervraging voorgesit. Hy het alle aantygings teen hom ontken en gesê hy weet nie hoe dit moontlik is dat die staat dit kon regkry om hom deur middel van DNA-toetse positief met Wiers se verkragting te verbind nie. Hy het ook gesê hy het Wiers glad nie geken nie en weet nie hoe sy skoenafdruk in haar erf gekom het nie.
Die hof het dit benadruk dat Maela se DNA hom op die toneel geplaas het, ongeag van welke ander bewyse bevraagteken word. Die staat het ook aangevoer dat verskeie bewyse wat deur getuies voor die hof gebring is, nie deur die verdediging bevraagteken is nie.
Storie: RC Myburgh
>>rc.observer@gmail.com