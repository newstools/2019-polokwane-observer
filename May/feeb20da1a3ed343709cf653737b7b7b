Vandalisme wat waarskynlik die gevolg is van enkele inwoners wat onlangs kennis ontvang het om hul huise weens wanbetaling van huurgeld by Pietersburg Doornkraal Geloftefeesterrein buite die stad te ontruim, het tot grootskaalse skade gelei wat die direksie van dié terrein met geen ander keuse gelaat het as om twee van die huise te sloop nie.
Die skade word op tussen R20 000 en
R50 000 per beskadigde huis beraam en dit is nie ekonomies haalbaar om die eenhede te herstel nie. Die boumateriaal van die gesloopte huise kan aangewend word om ander huise te verbeter en te vergroot.
Ou motorolie is op die vloer in een van die huise uitgegooi.
Polokwane Observer het direksielede Johan en Corrie Willemse Dinsdag op die terrein ontmoet nadat aanvanklike inligting ontvang is dat al die huise op die terrein gesloop gaan word. Die egpaar het dit egter duidelik gestel dat slegs twee huise, wat onherstelbaar beskadig en gevandaliseer is, gesloop gaan word.
“Die direksie het in Maart besluit om van die inwoners wat tussen R15 000 en R20 000 agterstallig was met huurgeld, kennis te gee om hul huise teen einde Mei te ontruim. Twee van die gesinne het intussen verhuis waarvan die laaste gesin die naweek hul plek ontruim het waarna ons met skok agtergekom het in watter toestand die huise agtergelaat is,” sê Johan.
In een van die huise het die huurders se kinders die mure bekrap en oral is gate waarskynlik met ‘n vuis in die mure geslaan. Gloeilampe en skakelaars is verwyder en die ander inwoners moes inspring om die gemors wat agtergelaat is te verwyder. In ‘n ander huis het die laaste huurder waarskynlik uit wraak ou motorolie op die vloer uitgegooi. Al die elektriese drade is uitgeruk en die mure is onherstelbaar beskadig.
“Dit is wat jy kry vir jou goedhartigheid. Die feesterrein word as ‘n deurgangskamp beskou. Dit is nie ‘n plakkerskamp of shelter nie. Mense wat hier bly is onder kontrak en moet huur betaal. Die feesterrein bied hulle die geleentheid om goedkoop te huur terwyl hulle weer hul voete vind,” beklemtoon Johan.
‘n Muur in een van die eenhede is klaarblyklik deur die inwoners se kinders bekrap.
Mure is waarskynlik met die vuis vol gate geslaan.
Die huur wat ontvang word het in die verlede die munisipale rekening gedelg, maar omdat sommige huurders nie huur betaal het nie, kon die rekeninge die afgelope paar maande nie ten volle vereffen word nie en het die skuld opgehoop. “Ons kon altyd die rekening vereffen en dan was daar geld oor om verbeterings aan huise en die terrein aan te bring, maar nou nie meer nie,” sê Johan.
Daar is tans sewe eenhede wat mense op die terrein huisves. “Die mense wat nou hier bly is goud werd. Hulle huise is skoon en die infrastruktuur word netjies gehou en opgepas. Ons probeer ons bes om inwoners se waardigheid op te bou terwyl hulle hier bly,” verduidelik Corrie.
Die Pietersburg Doornkraal Feesterreinmaatskappy bestuur die terrein sedert 1992 en die plaaslike gemeenskap was volgens Johan nog net goed vir inwoners. “Ons kry gereeld skenkings en daar word na alle huurders uitgereik waar moontlik. Ons bly dankbaar vir alle skenkings en donasies en verseker die gemeenskap dat alles ten goede aangewend word,” sê Johan.
Hy sê die gevolg van die vandalisme is dat daar minder behuising vir mense in moeilike omstandighede op die terrein sal wees omdat bestaande eenhede slegs met die boumateriaal op terrein verbeter sal word.
Story & foto’s: RC Myburgh
>>rc.observer@gmail.com