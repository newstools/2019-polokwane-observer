Sewe dae nadat die voormalige Demokratiese Alliansie (DA)-raadslid, Annette Kennealy (51) verlede Maandag op ‘n plaas buite Louis Trichardt vermoor is, is nog drie voorvalle van plaasaanvalle elders in die provinsie aangemeld.
Provinsiale polisiewoordvoerder, Moatshe Ngoepe sê in die jongste voorval is die 81-jarige Joekie Nortjé en haar 61-jarige seun, Johan, Maandag omstreeks 10:30 op hul plaas op die Vivopad buite Louis Trichardt deur vyf persone aangeval.
Die verdagtes het die Nortje’s glo met verskeie voorwerpe aangeval en hulle het ernstige beserings opgedoen.
‘n Handsak met geld en ‘n luggeweer is gebuit voordat die verdagtes op die vlug geslaan het. Beide is na ‘n plaaslike hospitaal vir behandeling vervoer, volgens Ngoepe.
Hy sê die voorval word ondersoek en dat een verdagte reeds dieselfde dag aangekeer is.
Intussen het die provinsiale DA-leier, Jacques Smalle in ‘n persverklaring verwys na ‘n aanval op ‘n ander bejaarde vrou en haar seun by George’s Valley gedurende die naweek.
Die seun is blykbaar deur die aanvallers met ‘n strykyster gebrand. Volgens Smalle is dit die tweede voorval in George’s Valley nadat ‘n plaaswerker ongeveer ‘n week gelede op ‘n plaas geskiet is.
Ngoepe kon nie een van die twee voorvalle bevestig nie.
Smalle het gesê te veel lewens word onnodig in die landelike gebiede verloor. “Ons kan nie toelaat dat die brutaliteit van plaasmoorde voortduur nie. Die DA het menigkeer ‘n beroep op die polisie gedoen om gespesialiseerde landelike eenhede te skep.
Ons pleidooi het telkens op die regering se dowe ore geval. Ons kan nie stilsit en toekyk hoe daar niks omtrent die boere en hul werkers se veiligheid gedoen word nie,” sê Smalle.
Intussen het Kenny Ramantswana (40), ‘n werker van Kennealy, Vrydag vir die tweede keer in die Louis Trichardt landdroshof op aanklagte van moord en roof verskyn.
Hy is borgtog geweier en sal in aanhouding bly totdat hy op 1 Julie weer in die hof moet verskyn.
Kennealy se familie het onraad vermoed toe sy verlede Dinsdagoggend nie telefonies bereik kon word nie. Hulle is na die plaashuis op die Levubupad waar hulle Kennealy se bebloede lyk op die vloer aangetref het.
Volgens Ngoepe het sy verskeie steekwonde aan haar liggaam gehad. Hy sê haar werknemer, wat glo ook op die plaas gewoon het, was nêrens te vinde nie en ‘n intensiewe soektog is geloods totdat ‘n arrestasie later die aand gemaak is. Die motief vir die moord is nog nie bekend nie.
Storie: RC Myburgh
>>rc.observer@gmail.com